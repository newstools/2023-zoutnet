News - Date: 11 March 2023 Written by: Andries van Zyl / Viewed: 411 Die Volle Evangelie Kerk op Louis Trichardt het vir pastoor Rudi Swart en sy vrou Wilmeri as nuwe leraarspaar by die gemeente verwelkom. Hulle het die leisels oorgeneem by pastoor Philip de Jager, wat einde verlede jaar die gemeente verlaat het. Die 27-jarige Rudi en 23-jarige Wilmeri het voorheen in Nelspruit in die bediening gestaan. Hy is in 2021 amptelik as pastoor georden, alhoewel hy reeds sedert 2015 betrokke is by jeugbediening. Die egpaar sal op 26 Maart hulle eerste huweliksherdenking op Louis Trichardt vier. Die pos van pastoor is sedert begin Januarie vanjaar vakant. Rudi-hulle het die geleentheid aangegryp en aansoek gedoen. Aanvanklik het die gemeente nege aansoeke ontvang, wat eers na ses en toe na drie kandidate verminder is. Die laaste Sondag in Januarie het Rudi sy proefpreek kom lewer en kort daarna is hy beroep. Volgens Wilmeri gaan sy vir die eerste jaar net haar man ondersteun as pastoriemoeder. Sy is egter ‘n laerskoolonderwyser (Graad 1). Sy het gesê dat, sou die geleentheid hom voordoen, sy dalk weer daarna sal kyk om terug te gaan na die onderwys. “Maar ek wil eers help om vir ons ‘n fondasie hier te lê op Louis Trichardt, voordat ek weer begin werk,” het Wilmeri gesê. Wat die jong egpaar se visie vir die gemeente betref, wil hulle graag fokus op liefde, wat ook die tema van Rudi se intreepreek by die gemeente was op Sondag, 5 Maart. “Die tema van my intreepreek was ‘Die liggaam van Christus’. So, my visie vir hierdie jaar vir die gemeente, dit wat die Here op my hart gelê, is ‘leef liefde’. Om lief te hê eerste. Maar daar is baie werk wat vir ons wag,” het Rudi gesê. Hy het gesê hy is egter opgewonde om met die gemeente saam te werk en het genoem dat hy reeds in sy kort tydperk hier gesien het dit is ‘n goeie span mense. Persone wat graag wil kontak maak met Rudi kan hom skakel by tel. 079 520 2844.  Pastoor Rudi Swart en sy vrou Wilmeri, nuwe leraarspaar by die Volle Evangelie Kerk op Louis Trichardt. Saam met hulle is hulle “kind” Banjo. Rudi het op 5 Maart sy intreepreek by die gemeente gelewer.  Andries joined the Zoutpansberger and Limpopo Mirror in April 1993 as a darkroom assistant. Within a couple of months he moved over to the production side of the newspaper and eventually doubled as a reporter. In 1995 he left the newspaper group and travelled overseas for a couple of months. In 1996, Andries rejoined the Zoutpansberger as a reporter. In August 2002, he was appointed as News Editor of the Zoutpansberger, a position he holds until today.  Email: andries@zoutnet.co.za