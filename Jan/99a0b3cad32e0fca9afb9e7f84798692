News - Date: 13 January 2023 Written by: Pétria de Vaal / Viewed: 317 “Sóveel liefde van vriende en mense wat ons nie eers ken nie, kan ek nie beskryf nie.” Só sê Michael Snyman, pa van die 12-jarige Cayden Snyman, Graad 7-leerling van Laerskool Louis Trichardt, wat die week voor Kersfees baie ernstig siek geword het aan malaria. “Die Maandag het Cayden van hoofpyn begin kla. ‘n Dag later was sy rug seer en teen die Woensdag het hy gesê hy voel beter. Ons het gedink dat hy ‘n verkoue het. Toe Donderdag aanbreek, het hy net in die bed gelê. Teen Vrydag was hy egter heelwat beter en ons het beplan om dam toe te gaan op Oukersdag. Ek het hom daardie Saterdag op die vloer gekry – in pyn,” sê Michael. Michael het vir Cayden, wat toe al sy bewussyn begin verloor het, dadelik na die Zoutpansberg Privaathospitaal geneem, waar die dokter aan diens ‘n malariatoets gedoen het. Dit was positief. Cayden was vir die volgende drie dae in die Gedenkhospitaal in Louis Trichardt. “Hy het egter al hoe swakker geword, en is oorgeplaas na Tshilidzini Hospitaal by Thohoyandou op Maandag, 26 Desember. ‘n CT-skandering is gedoen, omdat dokters gevrees het dat Cayden dalk breinskade sou opdoen. Dit was gelukkig skoon. ‘n Groot bron van bekommernis was dat Cayden nie gepraat of gereageer het nie,” voeg Michael by. Cayden is na die provinsiale hospitaal in Polokwane oorgeplaas, omdat sy niere vermoedelik nie behoorlik gefunksioneer het nie en dialise aanbeveel is. Daar het verwarring ontstaan oor die beskikbaarheid van ‘n dialise-masjien. “In hierdie tyd het ons al die private hospitale in Polokwane genader om vir Cayden daar te laat opneem. Daar was egter nêrens ‘n bed in ‘n intensiewe sorgeenheid beskikbaar nie. Cayden het in die provinsiale hospitaal se intensiewe sorgeenheid gebly, waar personeel uit hulle pad gegaan het om na Cayden om te sien en hom te monitor. Privaatdokters het hom hier besoek. Teen die derde dag het Cayden my weer herken. Hierdie was ‘n wonderwerk van God,” sê Michael. Cayden is oorgeplaas na die hoësorg-eenheid, waar hy al hoe gesonder begin word het. “Ek kan slegs met lof praat van al die provinsiale hospitale waar Cayden behandel is.” Op Maandag, 9 Januarie, is Cayden teruggestuur na Tshilidzini. Sy pa is verheug dat dit sommer baie beter met hom gaan en hulle hoop en vertrou dat hy dalk later in hierdie week ontslaan sal word. Daarna sal dokters hom elke drie weke wil sien vir ‘n opvolgondersoek. “Toe dit blyk dat Cayden moontlik na ‘n private hospitaal sou moes gaan, het Heleen Yzel, Feed the Hungry en Hemelse Pêrels fondsinsamelings van stapel gestuur. Ek kan steeds nie glo hoeveel plaaslike mense bygedra het nie – ons is slegs ‘n jaar lank in die omgewing,” sê Michael. Die vraag oor waar Cayden malaria opgedoen het, bly steeds ‘n raaisel. Michael sê dat die Anopheles muskiet vir Cayden by hulle woonplek, so vyf km van die dorp af op die Levubupad, moes gebyt het. Hulle het nêrens heen gereis nie. Tydens die inkubasietydperk van ses tot 12 dae kom die pasiënt dit nie dadelik agter nie, maar elke keer wanneer duisende parasiete in die bloed vrygelaat word omdat rooibloedselle oopbars, ontstaan die aanvanklike simptome van koors en ander griepagtige simptome. Hoofpyn, koue rillings en sweet is algemeen. Van die uiterste belang is dat malaria vinnig gediagnoseer en behandel moet word nie. Dodelike komplikasies kan intree binne 48 uur ná die verskyning van die eerste simptome. Inwoners word aangeraai om alle moontlike voorsorgmaatreëls te tref wat muskietbyte kan verminder, bv. insekweerders, nette oor beddens, gaas voor vensters en die gebruik van waaiers of lugreëling. Lesers sal dit ook interessant vind dat Voortrekkerleier Louis Trichardt en sy geselskap deurgeloop het onder malaria tydens hulle trek na die destydse Delagoabaai (Maputo) in Mosambiek in 1837-1838. Van die trekgeselskap van ‘n totaal van 53 het 20 as gevolg van malaria (toe nog ‘n onbekende siekte) gesterf– onder meer Trichardt se vrou. Hy het self ook ses maande later as gevolg van malaria gesterf. Hierdie is waarskynlik die vroegste gevalle van malaria wat behoorlik gedokumenteer is. Eers gedurende die 1890’s is ontdek dat die Anopheles muskiet die parasiet oordra wat malaria veroorsaak. Uitgebreide navorsing is later vir etlike dekades onderneem. Tzaneen het as basis gedien vir navorsing in die huidige Limpopo. Voorsorgmaatreëls, soos om huise teen muskiete te bespuit, het algemeen voorgekom.  Dit gaan heelwat beter met die 12-jarige Cayden Snyman wat oor die Kerstydperk om sy lewe moes veg, nadat hy ernstig siek geword het aan malaria. Kanse is goed dat hy nog hierdie week uit die hospitaal ontslaan kan word. Saam met hom is sy pa, Michael. Foto verskaf.  Email: petria@devaalanddevaal.co.za